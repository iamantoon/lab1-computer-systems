Поняття числа є одним з основних у курсі математики. Уявлення про числа (натуральні, цілі, раціональні, ірраціональні) у людства складалися поступово, у процесі практичної діяльності. Через потребу в лічбі предметів з’явилися натуральні числа. Натуральні числа, протилежні їм числа та число 0 утворюють множину цілих чисел. Від’ємні числа вперше з’явилися у Стародавньому Китаї приблизно 2100 років тому, там їх тлумачили як борг. Цілі та дробові числа складають множину раціональних чисел. Кожне ірраціональне число можна подати у вигляді нескінченного неперіодичного десяткового дробу. Раціональні числа разом з ірраціональними утворюють множину дійсних чисел. Поняття множини в більш широкому розумінні є одним з основних у математиці і тому не має означення. Під поняттям множини будемо розуміти певну сукупність об’єктів будь-якої природи, самі об’єкти при цьому називатимемо елементами множини. Множини, кількість елементів яких можна записати натуральним числом, називають скінченними. Множину, яка не містить жодного елемента, називають порожньою множиною.

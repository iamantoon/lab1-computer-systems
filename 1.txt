Наприкінці ХІХ - на початку ХХ ст. посилилися геополітичні протиріччя між провідними державами Європи. Німеччина вступила в боротьбу за переділ світу тоді, коли Велика Британія та Франція створили могутні колоніальні імперії. Німеччина, усвідомлюючи власну економічну міць, відчувала себе обкраденою і сподівалась на переділ світу, який уже був поділений провідними європейськими країнами. Найгостріші суперечності в цей період були між Великою Британією та Німеччиною, яка на початок ХХ ст. випередила Британію за темпами індустріалізації, а її частка у світовому промисловому виробництві перевищила британську. Не менш гострими були протиріччя між Німеччиною і Францією, Росією й Австро-Угорщиною, Німеччиною і Росією. Загострення протистояння на міжнародній арені поглиблювалося зі створенням воєнно-політичних блоків – Троїстого союзу та Антанти.
